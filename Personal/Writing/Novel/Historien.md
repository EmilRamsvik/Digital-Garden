
Den ene av våre to hovedpersoner ble født i en liten leilighet i hovedstaden, der han også tilbragte sine første 6 år. Det er nok rimelig å beskrive de første 6 årene som gode år, selv om det er vanskelig å huske så langt tilbake og ofte er det ikke så lett for 3 åringer å gi en god vurdering av sin egen tilstand. Siden han ikke kjente til sin far, som på mystisk vis aldri hadde dukket opp, trodde han i lang tid at det bare var mødre som oppdro barn alene. Hans mor var en kapabel og dyktig dame, som ikke lot et barn stoppe henne fra å jobbe videre med utdannelse og senere karriere. Det skal ikke sies noe vondt om hans mor, for hun brukte mesteparten av tiden hun hadde utenom pliktene til å sørge for at han fikk så mye kjærlighet og oppmerksomhet som en sliten singel mor på 29 år kan gi. 