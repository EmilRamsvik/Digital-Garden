
Lyset skifter fra rødt til grønt. Den ene foten løftes sakte fra clutchen og bilen begynner å bevege seg. Han kjenner at det er på tide å gi litt gass men han tør ikke slippe bremsen. Frykten for å rulle bakover rett inn i bilen bak overdøver de siste fem repitisjonene i en bakke uten traffik. Omdreiningsviseren på dashboardet synker og motoren synger en klagesang som blir mer og mer stakato. 

"Du må gasse nå!" Fars stemme lyder rolig men hastigheten avslører en stresseet og sliten far som ikke har sovet godt de fire siste nettene.  Bremsen blir brått slippet opp, foten som nettopp var limt til bremseklossen blir nå brukt som en slegge hvis eneste mål er å slå gasspedalen lengst mulig ned. Den ønskede effekten blir oppnådd og bilen beveger seg inn i krysset. Men dette varer dessverre ikke lenger en 200 millisekunder før motoren kveles og bilen atter en gang står dønn stille. Hendene som var på rattet gjennomfører en rutine som de har øvd inn altfor mange ganger i lignende situasjoner.  Panikken i bevegelsene gjenspeiler en usikkerhet som er underbygget av manglende erfaring, flaue situasjoner i tilsvarende lyskryss og en frykt for ikke å mestre bilkjøringens kunst.

Nøkkelen i tenningen blir vridd raskt rundt men motoren svarer ikke på den mekaniske komandoen om å igjen våkne til live. 
"Du er for rask, du må roe ned" sier far, nå med en ro som er frustrerende. 
"Men, det er så mange bak oss og " 
"De får vente, om du krasjer må de uansett vente veldig mye lengre." 

Tenningen blir på nytt vridd og motoren våkner til live. Men sjansen er over, traffiklyset viser nok en gang rødt. Carl Berners plass er igjen rød. 
"La oss gå igjennom det på nytt. Først har  du foten på bremsen, slipp klutsjen sakte opp og når motoren har tak flytter du foten til gassen og øker turtallet med gasspedalen. Og når bilen beveger seg, da slipper du opp gassen igjen". 
"Ja far, jeg skal gjøre det".